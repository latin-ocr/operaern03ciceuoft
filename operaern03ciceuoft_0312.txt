298 DE NAT. DEOR. [1113. Ι. CAP. 5.

cium adhibere: id habent ratum, quod ab eo, quem
probant, judicatum vident. Nec vero probare soleo
id quod de Pythagoreis accepimusg quos ferunt, si
quid affirmarent in disputando, cum ex iis quaerere-
tur, quare ita esset⁷ respondere solitos, “ Ipse dixiff'
“ Ipse'’ autem erat Pythagoras. Tantum opinio
pra-judicata poterat, ut etiam sine ratione valeret
auctoritas.

Qui autem mirantur, nos hanc potissimum disci-
plinam secutos, his, quatuor Academicis libris, satis
responsum videtur. N ec vero desertarum relictarum-
que rerum patrocinium suscepimus. Non enim, ho-
minum interitu, sententiae quoque occidunt: sed lu-
cem auctoris fortasse desiderant : ut haec in philoso-
phia ratio contra omnia disserendi, nullamque rem
aperte judicandi, profecta a Socrate, repetita ab Ar-
cesila, confirmata a Carneade, usque ad nostram vi-
guit aetatem; quam nunc propemodum orbam esse
in ipsa Graecia intelligo: quod non Academiae vitio,
sed tarditate hominum, arbitror contigisse. Nam, si
singulas disciplinas percipere magnum est, quanto
majus omnes! quod facere iis necesse est, quibus
propositum est, veri reperiendi causa, et contra
omnes philosophos, et pro omnibus, dicere. Cujus
rei tantae tamque difficilis facultatem consecutum esse
me non profiteor3 secutum esse, prae me fero. N ec
tamen fieri potest, ut, qui hac ratione philosophen-
tur, ii nihil habeant, quod sequantur. Dictum est
omnino hac de re alio loco diligentius: sed, quia
nimis indociles quidam tardique sunt, admonendi
videntur saepius. Non enim sumus ii, quibus nihil
verum esse videatur, sed ii, qui omnibus veris falsa
quaedam adjuncta esse dicamus, tanta similitudine,
ut in iis nulla insit certa judicandi et assentiendi
nota. Ex quo exsistit et illud, multa esse probabilia3
quae quamquam non perciperentur, tamen, quia vi-
sum haberent quemdam insignem et illustrem, his
sapientis vita regeretur.

 

 

